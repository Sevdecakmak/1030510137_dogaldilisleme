# Doğal Dil İşleme Teknolojileri ve Günlük Hayattaki Uygulamaları

## 1. Doğal Dil İşlemenin Temel Prensipleri


 Doğal dil işleme, İngilizce karşılığı Natural Language Processing (NLP) olarak geçmektedir. Doğal dil işleme (NLP), yapay zekanın bir alt kategorisidir. Bilgisayar dünyasında iki farklı dil mevcuttur bunlardan ilkine makine dili yani programlama dili, ikincisine ise doğal diller diyebiliriz. Doğal dillerden bahsedilen, gündelik hayatta insanların konuştuğu doğal dillerdir, bunlara örnek olarak; Türkçe, Fransızca, İngilizce ve Korece gibi dilleri örnek olarak verebiliriz. İnsanların konuştuğu bu dilleri makinelerin alıp işlemesine doğal dil işleme denilebilir [1].

NLP'nin temel kavramları ve kullanım alanları:


- **Metin Madenciliği (Text Mining):** NLP, metin verilerini analiz ederek anlamlı bilgiler çıkarmak için kullanılır. Örneğin, duygu analizi ile bir metnin olumlu, olumsuz veya tarafsız olup olmadığını belirleyebilir.
-	**Konuşma Tanıma (Speech Recognition):** NLP, sesli komutları anlamak ve yazılı metne dönüştürmek için kullanılır. Sesli asistanlar (örneğin, Siri, Google Asistan), bu teknolojinin bir örneğidir.
-	**Makine Çevirisi (Machine Translation):** NLP, bir dilde yazılmış metni başka bir dile çevirmek için kullanılır. Google Translate gibi çeviri araçları bu teknolojiyi kullanır.
-	**Kelime Gömme (Word Embedding):** NLP, kelimeleri matematiksel vektörlerle temsil etmek için kullanılır. Bu, semantik benzerlikleri ölçmek ve kelime ilişkilerini anlamak için kullanılır.
-	**Doğal Dil Anlama (Natural Language Understanding-NLU):** NLP, metinleri anlama yeteneği üzerinde odaklanır. Anlamak, bir metindeki önemli kavramları çıkarmak ve kullanıcı taleplerini anlamak anlamına gelir.
-	**Chatbotlar:** NLP, otomatik yanıt veren ve doğal dilde kullanıcılarla etkileşimde bulunan chatbotların oluşturulmasında kullanılır.
-	**Bilgi Çıkarımı ve Özetleme:** NLP, büyük metin kütleleri üzerinde çalışarak özetleme yapabilir veya önemli bilgileri çıkarabilir.
-	**Metin Sınıflandırma:** NLP, metinleri belirli kategorilere veya sınıflara sınıflandırmak için kullanılır. Örneğin, spam filtreleri metinleri spam veya spam olmayan olarak sınıflandırabilir.

## 2.	Günlük Hayattaki Uygulamalar 
### 2.1.	NLP'nin sosyal medya analizi ve duygu analizi üzerindeki etkisi

 Duygu analizi, sosyal medya izleme, müşteri geri bildirimi analizi, marka itibarı yönetimi ve birçok başka uygulama alanında kullanılır. Duygu analizi, büyük veri setlerinden anlamlı bilgiler çıkarmak amacıyla geliştirilen yöntemlerden biridir ve "Duygu Analizi" veya "Düşünce Madenciliği" gibi birçok isimle kullanılmaktadır [2]. Duygu analizi modelleri, Twitter üzerinde satış performansı tahminleri, ürün sıralamaları, kamusal görüş anketleri, oy tahminleri, politik bakış açılarının keşfi, film gişesi tahminleri gibi birçok alanda etkin bir şekilde kullanılmaktadır [3].

 Bunun en büyük örneklerinden biri Amerika Birleşik Devletleri ve Almanya seçimleri gösterilmektedir [4]. 2008 yılında Barack Obama’nın kampanya ekibi tarafından Twitter, MySpace, Facebook gibi birçok sosyal medya platformundan veriler toplanmış ve bu veriler üzerinden seçim sonuçlarını tahmin edebilmek için analiz çalışmaları yapılmıştır [5]. Obama ve ekibi bu başarılı sosyal medya analizi sayesinde 500 milyon dolar bağış elde etmiştir [6].
 Twitter üzerinde gerçekleştirilen bir duygu analizi araştırması, hava değişikliği ve mevsimlerin Twitter kullanıcıları üzerindeki etkilerini incelemiştir. Bu analiz, hava durumunun mevsimlere göre kullanıcı davranışlarına nasıl etki ettiğini ölçmek amacıyla yapılmıştır. Araştırma, 1 yıllık bir zaman dilimi içinde toplanan verilere dayanmaktadır ve "ilkbahar", "yaz", "sonbahar", "kış", "spring", "summer", "fall", "winter" gibi etiketler kullanılmıştır.


Toplamda 8788 paylaşım içeren veri seti üzerinde,


•	“Yaz” ve “summer” etiketleriyle yapılan çalışmalarda (2017 Ağustos-Eylül-Ekim), kullanıcıların genel olarak nötr olduğu ancak olumsuz olma oranının olumlu orana göre düşük olduğu gözlemlenmiştir. 


•	"Sonbahar" ve "fall" etiketleriyle yapılan çalışmalarda (2017 Ağustos-Eylül-Ekim), kullanıcıların olumlu duygular içeren paylaşımlar yaptığı tespit edilmiştir. 


•	"İlkbahar" ve "spring" etiketleriyle yapılan çalışmalarda (2017 Temmuz-Ağustos-Eylül), kullanıcıların genellikle olumlu ve nötr paylaşımlar yaptığı belirlenmiştir. 


•	"Kış" ve "winter" etiketleriyle yapılan çalışmalarda (2017 Eylül-Ekim-Kasım), kullanıcıların genellikle nötr ve olumsuz paylaşımlar yaptığı gözlemlenmiştir [7].

### 2.2.	Sesli asistanlar ve konuşma tanıma teknolojileri

Google Asistan, Google tarafından geliştirilen bir sanal asistan hizmetidir. Bu hizmet, kullanıcılara doğal dilde konuşarak bilgi arama, görevleri gerçekleştirme, cihazları kontrol etme ve daha birçok şeyi yapma imkânı tanır. Google Asistanın çalışma prensibi;

1) Kullanıcı konuşmalarından metin elde edilir.

2) Algılanan metnin hangi kategoride olduğu Google’ın geliştirmiş olduğu NLP tekniği olan BERT Sinir Ağı Tekniği ve Derin Sinir Ağları (Deep Neural NetworkDNN) kullanılarak bulunur.

3) İlgili kategoriye ait cevap kullanıcıya seslendirilir ve ilgili aksiyonlar yapılır. Örnek olarak; “Annemi Ara” denildiğinde “Annem Aranıyor” denilir ve annem kişisi aranır. BERT tekniği cümle içerisindeki anlamlı kelimelere ayrı ayrı bakarak veya bularak değil cümlenin geneline bakarak anlaşılmasına yardımcı oluyor [8].

Google Asistanının çalışmasıyla ilgili potansiyel sorunlar ve bu sorunlara yönelik çözümlerden birkaçı şunlardır:


Sorun: Kullanıcı, bir cümle içinde birden fazla diyalog örüntüsünü iç içe söyleyebilir.
Çözüm: Bu durumda, cümlenin geneline odaklanılmalıdır. Diyalog listesinde önceliği daha fazla olan diyalog örüntüsü, cümlenin genelini kapsayacak şekilde düzenlenmelidir. Örneğin, "anneme mesaj at Arapça ’da ne demektir" ifadesinde, cümle içinde "mesaj" kelimesi geçmesine rağmen, çeviri yapma talebi genel cümleye yöneliktir. Bu nedenle çeviri yapma isteği diyalog listesinde öncelikli olmalıdır.


Sorun: Türkçe ekler, diyalog tasarımında karmaşıklığa neden olabilir.
Çözüm: Diyalog örüntüsü, değişkenlik göstermeyen ekler kullanılarak yazılabilir. Daha sonra, kullanıcının ifadesine bağlı olarak eklerin temizlenmesi gereklidir. Örneğin, "5’in karesi" ifadesinde, "5 karesi" gibi bir Regex örüntüsü kullanılabilir ve kullanıcının ifadesinden aitlik ekleri çıkarılabilir. Ekleri temizleme işlemi sırasında Regex kullanılabileceği gibi, farklı kullanıcıların uygulamayı kullanımını göz önünde bulundurarak diyaloglar tasarlanmalıdır. Kullanıcıların uygulamayı kolayca anlamalarını ve kullanmalarını sağlamak için işlevselliğe ve kullanım kolaylığına önem verilmelidir [9].

## 3.	Zorluklar ve Etik Sorunlar 

- **Anlamsal Belirsizlik:** Doğal dilde ifade edilen bir ifade, birden fazla anlam taşıyabilir. Bu durum, metin analizi veya anlam çıkarımı yaparken zorluk yaratabilir.
- **Dil Çeşitliliği:** Dünya genelinde farklı kültürler ve diller bulunduğu için, çok dilli ve çok kültürlü bir bağlamda çalışmak zor olabilir. Bir dilde kullanılan ifadelerin, başka bir dildeki karşılıkları veya benzer anlamları doğru bir şekilde çıkarılamayabilir.
- **Veri Eksikliği ve Dengesizlik:** Eğitim verilerinde belirli bir dil veya konuyla ilgili eksiklik veya dengesizlik, modelin performansını olumsuz etkileyebilir. Bu durum, modelin belirli konularda veya dil özelliklerinde zayıf olmasına neden olabilir.
- **Metin Uygunsuzluğu:** NLP modelleri, kullanıcılar arasında farklı konuşma tarzlarına veya tonlarına yanıt verebilmelidir. Ayrıca, küfürlü veya ahlaki açıdan sorunlu metinleri işlemek ve bu tür ifadelerle başa çıkmak da zor olabilir.
- **Veri Gizliliği:** NLP modelleri, kişisel veya hassas bilgiler içeren metinleri işleyebilir. Bu durum, kullanıcı gizliliği ve veri koruması açısından önemli bir sorun olabilir.
- **Duygu Analizi Zorlukları:** Metinlerdeki duygusal tonları anlamak ve analiz etmek, duygusal anlam çıkarımının karmaşıklığını artırabilir. 
- **Çift Anlam ve Çift Anlam Belirleme:** Bir kelimenin veya ifadenin birden fazla anlam taşıması durumu ve bu anlamlar arasında doğru bir şekilde ayrım yapma zorluğu, NLP modelleri için yaygın bir sorundur.
- **Metin Verilerinin Büyüklüğü:** Büyük metin veri setleri, model eğitimini iyileştirebilir, ancak aynı zamanda hesaplama gücü ve depolama gereksinimleri gibi sorunlar da ortaya çıkabilir.


Yapmış olduğum bu araştırmanın sonunda da son zamanlarda okuduğum bir kurgu kitabından da bahsetmek isterim: Karl Olsberg tarafından yazılan "Beyaz Odadaki Çocuk". 
 “Kim olduğunu bilmiyor, nerede olduğunu bilmiyor, kime güveneceği hakkında hiçbir fikri yok!
Manuel zihni gibi boş, beyaz bir odada gözlerini açar. Kim olduğu ve oraya nasıl geldiği hakkında hiçbir şey hatırlamaz. Kendisiyle iletişim kuran tek kişiyse bilgisayar tarafından oluşturulmuş Alice adlı yapay bir ses. Manuel yavaş yavaş başına gelenleri çözmeye başlar: Kaçırıldı mı yoksa olduğu yer evi mi? Dünyada gerçekten yapayalnız mı, bir ailesi var mı? Alice'ten öğrendikleri doğru mu? Manuel aslında kim?”
 Kitap, yapay zekanın gelebileceği alternatif bir ilerlemeyi ele alıyor. Yazar, hikayesini başlangıçta basit bir dil kullanarak geliştirirken aynı zamanda yapay zekâ konusuna odaklanarak okuyucuyu ters köşe yaparak ilerlemeyi tercih ediyor. Kitabın sonunda anlatılmak istenen konunun daha iyi anlaşılacağını düşünüyorum. Kitabın akışını tam olarak kavramak içinse kitabın sonuna kadar dikkatle devam etmek gerekiyor.



# KAYNAKÇA

[1]https://www.veribilimiokulu.com/dogal-dil-isleme-nedir-ve-uygulama-alanlari-nelerdir/?source=post_page-----b8eb15af7fd5--------------------------------


[2] Nasukawa, T., & Yi, J. (2003). Sentiment Analysis: Capturing Favorability Using Natural Language Processing. In Proceedings of the 2Nd International Conference on Knowledge Capture (pp. 70–77). New York, NY, USA: ACM. https://doi.org/10.1145/945645.945658


[3] Dokoohaki, N., Zikou, F., Gillblad, D., & Matskin, M. (2015). Predicting Swedish Elections with Twitter: A Case for Stochastic Link Structure Analysis. In Proceedings of the 2015 IEEE/ACM International Conference on Advances in Social Networks Analysis and Mining 2015 (pp. 1269–1276). New York, NY, USA: ACM. https://doi.org/10.1145/2808797.2808915


[4] Java, A., Song, X., Finin, T., & Tseng, B. (2007). Why We Twitter: Understanding Microblogging Usage and Communities. In Proceedings of the 9th WebKDD and 1st SNA-KDD 2007 Workshop on Web Mining and Social Network Analysis (pp. 56–65). New York, NY, USA: ACM. https://doi.org/10.1145/1348549.1348556


[5] Pak, A., & Paroubek, P. (2010). Twitter as a corpus for sentiment analysis and opinion mining. In LREc (Vol. 10, pp. 1320–1326).


[6] Cihan, C., Mustafa, E., Evren, K., H. Kaan, T., & Duygu, A. (n.d.). Sosyal Medyanın Politik Katılım ve Hareketlerdeki Rolü. Bilkent Universitesi, Bilgisayar Teknolojisi ve Bilişim Sistemleri Bölümü, Ankara.


[7] AYVAZ, S., YILDIRIM, S., & SALMAN, Y. B. (2019). Türkçe Duygu Kütüphanesi Geliştirme: Sosyal Medya Verileriyle Duygu Analizi Çalışması. Avrupa Bilim Ve Teknoloji Dergisi(16), 51-60. https://doi.org/10.31590/ejosat.537085


[8] G. HARMAN ve E. AYDEMİR, “Kolay Kişiselleştirilebilir Akıllı Sanal Asistan”, IJMSIT, c. 6, sy. 2, ss. 143–151, 2022


[9] G. HARMAN ve E. AYDEMİR, “Kolay Kişiselleştirilebilir Akıllı Sanal Asistan”, IJMSIT, c. 6, sy. 2, ss. 143–151, 2022


